<html>
<head>
<meta http-equiv="Content-Type" content="text/html; charset=iso-8859-7" />
<title>Πλάτων: ΓΟΡΓΙΑΣ 526d-527e - Η προσδοκία της μεταθανάτιας ανταμοιβής κίνητρο για ενάρετο βίο - Παραινέσεις του Σωκράτη προς τους συνομιλητές του - Αντλώντας Φως ... - ΤΟ ΕΝ</title>
<link rel="shortcut icon" href="../../logo.png">
<link href="styles.css" rel="stylesheet" type="text/css">
</head>

<body>
<table width="780" border="0" align="center" cellpadding="0" cellspacing="0">
  <tr>
    <td background="images/bg_book.jpg" bgcolor="#636766" class="style1"><p align="center" class="style4">ΓΟΡΓΙΑΣ 526d-527e</p>
      <p align="center" class="style3">Η προσδοκία της μεταθανάτιας ανταμοιβής <br>
        κίνητρο για ενάρετο βίο - <br>
      Παραινέσεις του Σωκράτη <br>
      προς τους συνομιλητές του</p>
      <p><strong>Προτρέπω μάλιστα και όλους τους άλλους ανθρώπους,  όσο μου είναι δυνατόν, και επίσης προτρέπω και σένα να κατευθυνθείς στον βίο  και στον αγώνα τούτο, για τον οποίο υποστηρίζω πως υπερέχει όλων των εδώ αγώνων,  και σε κατακρίνω που δεν θα είσαι σε θέση να βοηθήσεις τον εαυτό σου, όταν θα  γίνει η δίκη και η κρίση, που έλεγα πριν από λίγο, αλλά θα παρουσιαστείς στον  δικαστή, τον γιο της Αίγινας, και, όταν σε πιάσει και σε οδηγήσει, θα εκπλαγείς  και θα νιώσεις ίλιγγο, εσύ εκεί εξίσου με μένα εδώ, αλλά εσένα ίσως κάποιος σε  χτυπήσει στο πρόσωπο με τρόπο ατιμωτικό και σ' εξευτελίσει με κάθε τρόπο.</strong></p>
      <strong>Ίσως  τούτα σου φαίνονται μύθος, σαν αυτούς που λένε οι γριές, και τα περιφρονείς.  Δεν θα ήταν παράδοξο να τα περιφρονείς, αν κατά την αναζήτησή μας μπορούσαμε να  βρούμε καλύτερα και πιο αληθινά. Τώρα όμως βλέπεις ότι εσείς οι τρεις, οι πιο σοφοί από τους σημερινούς Έλληνες, εσύ, ο Πώλος και ο Γοργίας, δεν μπορείτε ν'  αποδείξετε πως πρέπει να ζούμε διαφορετική ζωή απ' ό,τι αυτή, η οποία φαίνεται  καλύτερη και για εκεί. Ανάμεσα όμως σε τόσα λόγια, καθώς τα υπόλοιπα δέχονται  έλεγχο, μόνο αυτά μένουν σταθερά, ότι πρέπει περισσότερο να προσέχουμε να μην  αδικούμε παρά να μην αδικούμαστε και πιο πολύ απ' όλα πρέπει ο άνθρωπος να προσπαθεί  όχι να φαίνεται καλός αλλά να είναι, στην ιδιωτική και στη δημόσια ζωή του. Αν  κάποιος γίνει κακός ως προς κάτι, πρέπει να τιμωρηθεί, και το δεύτερο καλό,  μετά το να είναι δίκαιος, είναι τούτο, να γίνεται δίκαιος, και με την τιμωρία  να λογοδοτεί. Πρέπει ν' αποφεύγει κάθε είδους κολακεία, για τον εαυτό του και για τους άλλους, για τους λίγους και για τους πολλούς. Πρέπει να χρησιμοποιεί  τη ρητορική τέχνη, πάντοτε με κατεύθυνση τη δικαιοσύνη, το ίδιο και κάθε άλλο  έργο. Εφόσον πείθεσαι στα λόγια μου, ακολούθησέ με εκεί όπου, όταν φτάσεις, θα  κερδίσεις την ευτυχία και στη ζωή και μετά θάνατο, όπως απέδειξε η συζήτησή  μας. Άφησε κάποιον άλλο να σε περιφρονήσει, γιατί τάχα είσαι ανόητος, και να  σ' εξευτελίσει, αν θέλει, και, μα τον Δία, ατάραχος εσύ, άφησε να σε χτυπήσουν, το ατιμωτικό τούτο χτύπημα. Τίποτε κακό δεν θα πάθεις, αν είσαι πραγματικά  χρηστός και ενάρετος και ασκείς την αρετή. Μετά, αφού από κοινού ασκήσουμε την  αρετή, τότε πια, αν μας φανεί πως πρέπει, θ' ασχοληθούμε με τα κοινά, ή με  οτιδήποτε μας φανεί σωστό - τότε θα σκεφτούμε, όντας ικανότεροι στη σκέψη απ' ό,τι τώρα. Είναι άσχημο άλλωστε να είμαστε στην κατάσταση που φαινόμαστε πως  είμαστε τώρα, και μετά να φερόμαστε με νεανική αλαζονεία, σαν να είμαστε κάτι  σπουδαίο, εμείς που δεν έχουμε ποτέ τις ίδιες σκέψεις για τα ίδια πράγματα, και  μάλιστα για τα σημαντικότερα - σε τέτοιο σημείο απαιδευσίας έχουμε φτάσει. Ας χρησιμοποιήσουμε λοιπόν ως καθοδηγητή τα ορθά συμπεράσματα που σχηματίστηκαν  σήμερα, τα οποία μας δηλώνουν ότι τούτος είναι ο άριστος τρόπος ζωής, με την  άσκηση δηλαδή της δικαιοσύνης και των άλλων αρετών να ζούμε και να πεθαίνουμε.  Ας τον ακολουθήσουμε λοιπόν και ας προτρέπουμε και τους άλλους, όχι με τον λόγο  εκείνο στον οποίο πιστεύεις εσύ και με παρακινείς, γιατί δεν έχει, Καλλικλή, καμιά αξία.</strong>
      <p align="justify">&nbsp;</p>
      <div align="justify">
        <table width="400"  border="0" align="center" cellpadding="4" cellspacing="0">
          <tr>
            <td><div align="center"><a href="p08.html">Previous</a></div></td>
            <td><div align="center"><a href="index.htm">Home</a><br><a href="../../home.htm">Main menu</a></div></td>
            <td><div align="center"><a href="p10.html">Next</a></div></td>
          </tr>
              </table>
    </div></td>
  </tr>
</table>

</body>
</html>
