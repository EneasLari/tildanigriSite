<html>
<head>
<meta http-equiv="Content-Type" content="text/html; charset=iso-8859-7" />
<title>Πλάτων: ΑΠΟΛΟΓΙΑ ΣΩΚΡΑΤΟΥΣ 30c-31c - Οι Αθηναίοι δεν πρέπει να στερηθούν την "αλογόμυγά" τους - η εσωτερική Φωνή - Αντλώντας Φως ... - ΤΟ ΕΝ</title>
<link rel="shortcut icon" href="../../logo.png">
<link href="styles.css" rel="stylesheet" type="text/css">
<script language="JavaScript" src="scripts.js"></script>
<style type="text/css">
<!--
#apDiv1 {
	position:absolute;
	width:420px;
	z-index:1;
	left: 200px;
	top: 1460px;
	visibility: hidden;
	background-color:#444444;
}
-->
</style>
</head>

<body onLoad="placeApDiv(800,0,105,1460)" onResize="placeApDiv(800,0,105,1460)" onClick="FF_showHideLayer('apDiv1','hidden')">
<table width="780" border="0" align="center" cellpadding="0" cellspacing="0">
  <tr>
    <td background="images/bg_book.jpg" bgcolor="#636766" class="style1"><p align="center" class="style4">ΑΠΟΛΟΓΙΑ ΣΩΚΡΑΤΟΥΣ 30c-31c</p>
      <p align="center" class="style3">Οι Αθηναίοι δεν πρέπει να στερηθούν <br>
      την &quot;αλογόμυγά&quot; τους - η εσωτερική Φωνή</p>
      <p>Μη διαμαρτύρεστε, άνδρες Αθηναίοι, κάντε ό,τι σας  παρακάλεσα΄ μην διαμαρτύρεστε για ό,τι λέω, αλλά ακούτε. Γιατί πιστεύω ότι ακούγοντάς με θα ωφεληθείτε. Γι' αυτά τα άλλα που πρόκειται να σας πω θα βάλετε ίσως τις φωνές, αλλά μην το κάνετε. Να ξέρετε καλά όμως ότι αν με θανατώσετε, και είμαι πράγματι αυτός που λέω εγώ, δεν θα με βλάψετε τόσο όσο θα βλάψετε τους εαυτούς σας. Γιατί εμένα σε τίποτα δεν θα μπορούσαν να με βλάψουν ούτε ο Μέλητος ούτε ο Άνυτος. Δεν θα είχαν τη δυνατότητα, γιατί πιστεύω ότι δεν γίνεται ο χειρότερος άνθρωπος να βλάψει έναν καλύτερο.<br>
        <br>
        Θα μπορούσε βέβαια να με σκοτώσει ίσως ή να με εξορίσει ή και να μου στερήσει τα πολιτικά μου δικαιώματα. Αυτά τα πράγματα ίσως αυτός ή και κάποιος άλλος να τα θεωρεί μεγάλα κακά. Όχι όμως εγώ. Θεωρώ πολύ χειρότερο να κάνει κανείς ό,τι κάνει αυτός τώρα, προσπαθώντας να σκοτώσει άδικα έναν άνθρωπο. Τώρα λοιπόν, άνδρες Αθηναίοι, δεν απολογούμαι καθόλου για χάρη του εαυτού μου, όπως θα νόμιζε κανείς, αλλά για χάρη σας, για να μην αμαρτήσετε, καταδικάζοντάς με, προς τον θεό, περιφρονώντας αυτό που σας έδωσε.<br>
        <br>
        Γιατί αν με σκοτώσετε, άλλον σαν κι εμένα δεν θα βρείτε - για να το πω απλά αλλά κι αστεία - που να τον έχει ορίσει ο θεός να βρίσκεται κοντά στην πόλη, η οποία λόγω μεγέθους μοιάζει νωθρό μεγάλο άλογο ράτσας και χρειάζεται αλογόμυγα να την ξυπνάει. Νομίζω ότι σαν τέτοια με έχει βάλει στην πόλη ο θεός, να μη σταματώ όλη τη μέρα να σας ξυπνώ, να σας πείθω και τον καθένα χωριστά να επικρίνω τριγυρίζοντας παντού.<br>
        <br>
        Δεν θα βρεθεί λοιπόν εύκολα άλλος τέτοιος για σας, άνδρες, και αν με πιστεύετε, πρέπει να με αθωώσετε. Ίσως όμως να βαρεθείτε γρήγορα, όπως όσοι ξυπνάνε νυσταγμένοι, και, έχοντας πειστεί από τον Άνυτο, με ένα χτύπημα να με σκοτώσετε εύκολα. Και έπειτα θα περάσετε την υπόλοιπη ζωή σας κοιμώμενοι, αν δεν σας φροντίσει ο θεός και δεν σας στείλει κάποιον άλλον. Το ότι πράγματι εγώ είμαι εκείνος που έδωσε ο θεός στην πόλη γι' αυτόν το σκοπό, μπορείτε να το καταλάβετε εύκολα:<br>
        <br>
        γιατί δεν φαίνεται ανθρώπινο να έχω παραμελήσει όλες τις υποθέσεις μου και να ανέχομαι να είναι τόσα χρόνια παραμελημένοι οι δικοί μου, για να φροντίζω εσάς, πλησιάζοντας τον καθένα χωριστά, σα να ήμουν πατέρας σας ή μεγαλύτερος αδελφός σας, για να σας πείθω να ασχοληθείτε με την αρετή. Αν βέβαια είχα κάποιο όφελος απ' αυτό και σας παρακινούσα να το κάνετε παίρνοντας αμοιβή, θα είχα κάποιο λόγο να το κάνω. Τώρα όμως βλέπετε οι ίδιοι ότι οι κατήγοροι, ενώ για όλα τα άλλα τόσο αναίσχυντα με κατηγορούν, γι' αυτό δεν τόλμησαν να με κατηγορήσουν και να βρουν κάποιον μάρτυρα, πως εγώ είτε πήρα ποτέ αμοιβή είτε ζήτησα.<br>
        <br>
        Κι αυτό γιατί, όπως νομίζω, διαθέτω έναν αρκετά αξιόπιστο μάρτυρα, τη φτώχεια μου. Ίσως λοιπόν να σας φαίνεται παράξενο που, ενώ τριγυρνώντας ανάμεσά σας σας συμβουλεύω ιδιαιτέρως και μιλώ για πολλά πράγματα, δημόσια δεν τολμώ να ανεβώ στο βήμα και μιλώντας στο πλήθος να συμβουλεύσω την πόλη. Αιτία αυτού του πράγματος είναι εκείνο που πολλές φορές ήδη και σε πολλά μέρη με έχετε ακούσει να λέω, ότι <a href="javasript:;" class="la" onMouseOver="FF_showHideLayer('apDiv1','visible')">υπάρχει μέσα μου κάτι θεϊκό και δαιμόνιο</a>, μια φωνή, αυτό που έγραψε και στην καταγγελία του διακωμωδώντας το ο Μέλητος.
        <br>
        
                <div id="apDiv1" onMouseOver="FF_showHideLayer('apDiv1', 'visible')" onMouseOut="FF_showHideLayer('apDiv1', 'hidden')">
              <table width="100%" border="0" cellpadding="6" cellspacing="0" >
                <tr>
                  <td><a href="../../Kavafis/p14_t.htm" class="la">Η Μεταφυσική στον Κ.Π. Καβάφη...*</a></td>
                </tr>              
                <tr>
                  <td><a href="../../Newton/p05_t.htm#la_pl_11" class="la">Michael Newton - Το Ταξίδι των Ψυχών...*</a></td>
                </tr>
                <tr>
                  <td><a href="../Gavrilia/p02.htm" class="la">Γερόντισσα Γαβριηλία...*</a></td>
                </tr>
              </table>
            </div> 
        
        <br>
        Σε μένα λοιπόν αυτό άρχισε να υπάρχει από τότε που ήμουνα παιδί, είναι μια φωνή που ακούω, η οποία, όποτε την ακούω, πάντοτε με αποτρέπει από κάτι που πρόκειται να κάνω, και ποτέ δεν με προτρέπει σε τίποτα. Αυτή είναι που με εμποδίζει να ασχοληθώ με την πολιτική. Και μου φαίνεται ότι κάνει πάρα πολύ καλά που με εμποδίζει. Γιατί να το ξέρετε καλά, άνδρες Αθηναίοι. Αν εγώ από παλιά είχα επιχειρήσει να ασχοληθώ με την πολιτική, από παλιά θα είχα αφανιστεί και ούτε εσάς θα είχα ωφελήσει σε τίποτα ούτε τον εαυτό μου.<br>
        <br>
        <br>
      </p>
      <div align="justify">
        <table width="400"  border="0" align="center" cellpadding="4" cellspacing="0">
          <tr>
            <td><div align="center"><a href="p14.html">Previous</a></div></td>
            <td><div align="center"><a href="index.htm">Home</a><br><a href="../../home.htm">Main menu</a></div></td>
            <td><div align="center"><a href="p16.html">Next</a></div></td>
          </tr>
              </table>
    </div></td>
  </tr>
</table>

</body>
</html>
